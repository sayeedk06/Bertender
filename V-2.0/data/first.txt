চিত্রনাট্যকার সেলিম খানের জ্যেষ্ঠ পুত্র সালমান খান ১৯৮৮ সালে বিবি হো তো অ্যায়সি চলচ্চিত্রে একটি গৌণ ভূমিকায় অভিনয়ের মধ্যে দিয়ে বলিউডে আত্মপ্রকাশ করেন। কেন্দ্রীয় চরিত্রে তার অভিনীত প্রথম চলচ্চিত্র ম্যায়নে পিয়ার কিয়া (১৯৮৯) ব্যবসাসফল হয়। এই ছবিতে কাজের জন্য তিনি শ্রেষ্ঠ নবাগত অভিনেতা বিভাগে ফিল্মফেয়ার পুরস্কার লাভ করেন। এরপর নব্বইয়ের দশকে তিনি বলিউডে বেশ কিছু ব্যবসাসফল হিন্দি চলচ্চিত্র উপহার দেন, তন্মধ্যে রয়েছে প্রণয়মূলক নাট্যধর্মী হাম আপকে হ্যাঁয় কৌন..! (১৯৯৪), মারপিটধর্মী রোমহর্ষক করন অর্জুন (১৯৯৫), হাস্যরসাত্মক জুড়ওয়া (১৯৯৭), প্রণয়ধর্মী প্যায়ার কিয়া তো ডরনা ক্যায়া (১৯৯৮), হাস্যরসাত্মক বিবি নাম্বার ওয়ান (১৯৯৯) এবং পারিবারিক নাট্যধর্মী হাম সাথ-সাথ হ্যাঁয় (১৯৯৯)। ২০০০-এর দশকে কিছু সময় পিছিয়ে পড়ার পর তিনি ২০১০-এর দশকে আরও বেশি তারকা খ্যাতি অর্জন করেন। এই সময়ে তিনি ব্যবসাসফল দাবাং (২০১০), রেডি (২০১১), এক থা টাইগার (২০১২), কিক (২০১৪), সুলতান (২০১৬) ও টাইগার জিন্দা হ্যায় (২০১৭) চলচ্চিত্রে কেন্দ্রীয় চরিত্রে অভিনয় করেন। এছাড়া ২০১০ সাল থেকে তিনি বিগ বস প্রতিযোগিতার সঞ্চালক হিসেবে দায়িত্ব পালন করছেন।[৮] ফোর্বস সাময়িকীর ২০১৫ সালের বিশ্বের সর্বোচ্চ পারিশ্রমিক গ্রহীতা ১০০ তারকা বিনোদনদাতা তালিকা অনুসারে সালমান খান $৩৩.৫ মিলিয়ন আয় করে অমিতাভ বচ্চনের সাথে যৌথভাবে ভারতীয়দের মধ্যে শীর্ষস্থানীয় এবং সারা বিশ্বে ৭১তম স্থান অধিকার করেন।
